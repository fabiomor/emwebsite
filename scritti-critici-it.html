<section>
    <!--
        <div>
            <div style="float: left"></div>
            <div style="float: right">EN</div>
            <div style="margin: 0 auto;"></div>
        </div>
    -->
    <h1>Scritti critici</h1>
    <div>
            <p>
                Seguo da anni il lavoro di Evandro Muti. E’ giovane, innamorato della pittura e della grafica!
                Proviene, come cultura, dall’Architettura. E’ un grafico netto, impeccabile; guardando i suoi disegni a china, pensi
                subito al lavoro sicuro e paziente del ragno che tesse la tela, aereo, astronauta della sua geometria quasi
                funambolesca, le linee delle sue composizioni guizzano verso infiniti orizzonti.
                F.L.Lemaire già nel 1957 disegnava volute geometriche che potremmo riallacciare alla tecnica di Muti come gioco
                ricorrentesi di linee spirali di grande eleganza, senonchè quest’ultimo si differenzia dal Lemaire per quella
                sensazione di illimitato spazio creato dalle linee liberate nel loro slancio anziché chiuse in una forma
                rotondeggiante.
                Nel 1949 Gabo tesseva anche egli incredibili segni che rasentavano la magia, ma chiusi anch’essi in una forma nello
                spazio. Così pure dicasi per M.C.Escher (1945) collocabile a mio parere il più vicino alla poetica di E. Muti.
                Parallelamente al segno, Muti tesse una sua storia colorata iniziata con le tempere sin dal 1969 che porta avanti
                con sicurezza e decisione metodica che direi congeniale alla sua struttura mentale fortemente artigianale (nel senso
                più alto della parola), cioè poeticamente intenzionato a costruire,
                (come l’ape il favo che conterrà il miele) gli spazi necessari affinché la luce-colore da stendere sui cartoni non
                si disperda inutilmente fuori dei suoi incredibili tasselli così sinfonicamente accordati.
                Vasarely cerca di stupire col cerebralismo e connivenza elettronica, Muti cerca di farti innamorare del suo
                musicalismo poeticamente cromatico.
                <br>
                <b>SIRO (Umberto Spironello), Roma 1977</b>
            </p>
        
            <p>
                Un segno nitido coerente che manifesta la fantasia creativa dell’Artista. Collage, grafica e pittura sono le
                espressioni della mostra ricca di interessi conoscitivi. Una indagine profonda in un mondo
                che fa parte della nostra cultura e che appartiene alla società contemporanea. La ricerca tonale nella
                pittura, la sequenza segnica nella grafica, gli accostamenti vitali nel collage, sono la peculiare attrattiva di
                questa mostra che Muti ha composto con accenti che affondano radici nella magia del colore e della composizione.
                <br>
                <b>Giovanni Semerano (Il Messaggero), Viterbo 1977</b>
            </p>
        
            <p>
                Siete degli operatori visivi, dedicati alla comunicazione verso il più grande numero: potete frammentare il vostro
                discorso fino alla singolarizzazione di un certo momento e di un certo spazio.
                Quest’opera d’arte però non ha nessun valore al di là dell’inserimento organico nella vostra visione,
                nel vostro discorso: le vostre strutture ambientali prendono le loro radici nelle zone le più profonde delle vita
                moderna, nella mente obiettiva dell’uomo, contraddittorio ma responsabile di oggi.
                <br>
                <b>Paolo Romano (Il Tempo), Viterbo 1977</b>
            </p>
        
            <p>
                Come un entomologo riconosce gli insetti o un esorcista il demonio, così noi riconosciamo i veri pittori, forse per
                l’abitudine che abbiamo a praticarli da sempre, così abbiamo riconosciuto Evandro Muti, l’Artista di razza,
                piacevole sorpresa in un “parterre” non sempre molto stimolante, dove i veri pittori sono rari nuotatori in un mare
                purtroppo assai vasto.
                Nei quadri di Evandro bisogna penetrare fisicamente, come faceva Mary Poppins, perché sono quadri dove bisogna
                entrare, entrare e uscire e poi rientrare e uscire di nuovo perché egli segnala ingressi e gallerie oscure dalle
                quali la luce riesplode all'esterno in frammenti e scintille come da una centrale atomica o come da un tubo
                catodico, come da un tunnel che esce dal centro della terra.
                Evandro interiorizza la luce, poi la digerisce e poi la risputa come fuoco d’artificio paesano o come illuminazione
                di una città in black-out che si riaccende all’improvviso.
                Il segno di Evandro è nervoso ma allo stesso tempo rassicurante perché è segno puro, di una radiosità senza scorie.
                Così che si può incorniciare e delimitare nel tempo e nello spazio.
                Dalle prime esperienze figurative geometriche, come di architetture metafisiche, volutamente compresse in due sole
                dimensioni all’esplosione post-pop… Evandro dipinge, avrebbe detto Bergson, non con la quarta dimensione ma… la
                “quarta sensazione”.
                <br>
                <b>Donatella Valori (Galleria Tuscia) 2001</b>
            </p>
        
        
            <p>
                Nei quadri di Muti, acrilici su tela, carta e cartoncino, i protagonisti sono la luce, il colore il segno, il tutto
                in un approccio personalissimo con l’arte che rende la sua pittura del tutto ottimista.
                Una luce che esprime forza positiva e che sa rendere brillante e stimolante anche la misteriosa profondità del nero.
                <br>
                <b>Il Messaggero, 16/01/2003</b>
            </p>
        
        
            <p>
                Da sabato prossimo, e fino al 31 gennaio, alla sala Anselmi di Via Saffi sono esposte le opere di Evandro Muti,
                pittore viterbese, legato all’astrattismo.
                “Sospensioni geometriche”, è questo il nome della mostra, è organizzata dallo Studio d’arte della Tuscia, ed è
                curata dal critico Donatella Valori.
                Nelle opere – acrilici su tela, carta e cartoncino – sono protagonisti la luce, il colore, il segno, in un approccio
                personale, caldo e partecipato.
                La stessa Valori ha scritto: “Evandro ha sempre avuto una concezione spazio-tempo quasi rinascimentale, le forme
                sono sospese in una curva temporale dove l’uomo non è protagonista, ma si nasconde tra le immagini geometriche
                reinventate e perfette”.
                <br>
                <b>Corriere di Viterbo, 16/01/2003</b>
            </p>
        
            <p>
                Colori cangianti, pungenti, oggetti presenze che incarnano idee e significati, spazi senza ombra inondati di sole
                accecante, spazi metafisici che eliminano la logica del tempo, ma anche sensazioni di sbarramento, di separazione,
                di solitudine, un guardarsi dentro per ritrovarsi.
                Evandro Muti spazia con le sue opere tra l’imprevedibile e l’impenetrabile senso della libertà associato all’idea
                avventurosa del viaggio rivolto verso un ignoto noto, un viaggio che trascina via, che brucia la vita, binari
                interminabili che sollecitano la fantasia e dove frammenti di vita assumono le sembianze di una dimensione… altra,
                binari che trascinano ed inglobano voglia di vivere, brevi solitudini, piccole paure, attimi di riflessioni e di
                percezioni personali lontani dal ritmo frenetico, meditazioni che occupano improvvisamente la nostra dimensione
                spazio-temporale dando luogo ad un viaggio nel viaggio dentro noi stessi.
                <br>
                Poi l’artista approfondisce il percorso umano dell’introspezione ma anche dell’inesplicabile con le sue immagini di
                porte monumentali ma eteree di cui si percepisce la pesantezza del legno alleggerito dall’uso di un colore compatto
                ed emotivo, riproduzioni significanti di un oggetto che esprimono un alto grado di poeticità; le sue Finestre linde
                dai colori decisi, che sono qui riprodotte per il loro intenso significato di sbarramento e di arresto colto
                dall’uomo.
                <br>
                E’ una chiave di lettura che Evandro Muti impone ai suoi estimatori, un impatto compiacente con una non stridente
                tavolozza cromatica ed energica, a volte tenue, che in ogni caso non lascia indifferenti.
                Quello di Muti è uno sguardo alla vita tendenzialmente positivo dove i colori, essenza del suo percorso interiore,
                assumono un ruolo primario, sintetizzano bagliori e frammenti di cose viste; un colore, quello di Muti, così
                definito da eclissare la stessa istintiva identificazione del soggetto dell’opera perché il suo è un colore che
                crea, che dà forma e provoca le intuizioni.
                <br>
                Di fronte alle porte azzurre possenti, demarcate da un’unica ombra profonda e laterale, alle persiane così perfette
                e così distaccate da non permettere neppure alla luce di oltrepassare lo sbarramento, imposte come emblema della
                divisione degli spazi fisici e concettuali, sospendiamo le nostre pulsioni.
                <br>
                Esiste una sorta di progressione del gioco delle ombre, dalla presentazione di una porta grigia che richiama le
                divisioni e riquadri degli antichi portali delle chiese, la più poetica di tutte, in cui le ombre sono appena
                accennate e in cui predomina un delicato ritmo lineare, si passa poi ad una porta azzurra che ricorda invece quelle
                dei grandi saloni nelle case storiche che esprime un senso di chiusura, e non a caso il pittore immette in basso un
                piccolo rettangolo giallo quasi ad invitare a guardare oltre; si prosegue poi con porte azzurre di case comuni in
                cui aumenta sia la traccia dell’ombra sia il senso di separazione tra un ambiente e l’altro; porte ancora più
                anonime ma anche più astratte, sulle tonalità del marrone che solo apparentemente sembrano essere più facili da
                oltrepassare.
                <br>
                Porte e Finestre, oggetti comuni del vivere quotidiano da tempi immemorabili, nell’ambito di questa esposizione sono
                interpretate come linea simbolica di demarcazione tra l’interno e l’esterno, come una barriera tra un ambiente e
                l’altro, quasi a separare l’io e il mondo, l’essere e il suo sé; esse sono per Muti un punto fermo, un microcosmo da
                cui dipanano una serie interminabile di fantasie sul noto e sull’ignoto; un alternarsi di vedere e sapere, di
                sentire e di ricordare, di emozioni e di gioie passate e presenti, esse sono soprattutto un confrontarsi con
                un’improvvisa situazione psicologica usando il pensiero per “andare” oltre.
                <br>
                Ecco che dalle tonalità vive, decise, il nostro sguardo passa ad osservare le linee essenziali per una costruzione
                dello spazio priva di aria e calda, tanto accecante da essere avvertita come irreale; sono le Finestre Persiane.
                Muti interpreta questo soggetto in vario modo e con varie tonalità, sono persiane che nonostante presentino un’unica
                ombra laterale, aumentano notevolmente l’impossibilità di vedere oltre, nonostante abbiano colori gradevoli come il
                rosso, esprimono con forza la divisione degli ambienti, quindi il pittore determina un graduale incremento della
                tensione emotiva che scatena l’immaginazione ed approfondisce la riflessione.
                <br>
                Il suo è un invito enigmatico ed ironico tanto che alcune immagini di persiane si confondono con quelle delle porte,
                come se fosse in atto una sorta di mutazione tra un oggetto e l’altro.
                In una di esse compare un cielo terso del tutto illusorio lungi dall’essere riflesso dall’ampio vetro laterale, un
                vetro non trasparente e solido come un materiale da costruzione.
                La porta/finestra più emblematica è però quella rossa che attrae con disinvoltura verso di sé l’osservatore e che
                poi manifesta con altrettanta audacia il suo essere elemento di chiusura dall’esterno verso l’interno e viceversa.
                Ognuno di noi vedrà oltre, ognuno avvertirà diversamente colori, odori spazi ed ambienti, in questo risiede
                l’interesse di queste opere, è appunto in questo gioco dell’analisi personale ed introspettiva che arriviamo ad
                estraniarsi, tenendo conto solo della purezza del colore, delle linee, in sostanza dell’arte.
                Siamo noi e le opere, siamo noi e i colori, siamo ormai completamente trascinati via, siamo dentro l’opera, a
                scoprire i suoi misteri, intime percezioni che affiorano libere senza essere state decodificate, pensieri intriganti
                che spaziano senza meta e seguono il movimento di vecchi esemplari ferrosi sui binari, fregiati dei brillanti colori
                di Muti.
                <br>
                Sono frammenti e parti di vecchi treni, treni visti da bambini e rimasti nell’immaginario collettivo, treni che
                nella loro inconsistenza fisica rappresentano un modo inconsueto per continuare un viaggio già intrapreso.
                E’ ancora l’alternarsi del vuoto e del pieno, dell’esterno e dell’interno, i vagoni del treno che fanno viaggiare la
                nostra fantasia e il nostro desiderio più intimo di libertà sono stimolanti per l’occhio, con i loro colori primari,
                con le loro linee nere, con i loro bulloni metallici in rilievo, che aspettano di essere ravvivati da storie umane;
                spicca infatti nell’analisi delle composizioni la presenza di finestrini grigi e neri e di porte sbarrate che
                determinano un senso di attesa misto ad abbandono.
                E pensare che invece il treno è per antonomasia, nell’immaginario collettivo, la prefigurazione del lasciarsi
                andare, un modo per scivolare via con i pensieri su quei paesaggi che ci accompagnano nel viaggio, un viaggio che
                può essere sia fisico sia ideale e facendo evolvere la dimensione spazio temporale da statica in fremente.
                <br>
                <b>Luigina Rossi 2004</b>
            </p>
        
            <p>
                Alla Galleria Anselmi l’Assessorato alla cultura della Provincia ha promosso la personale di Evandro Muti, artista
                viterbese che esporrà fino al 31 gennaio.
                E’ sempre difficile cercare di capire e di spiegare l’astratto. Si è portati ad una certa diffidenza soprattutto se
                l’astrattista non è un ricercatore che attraversa l’astrattismo come percorso di esperienza evolutiva
                rappresentandone la parte finale o il mezzo di raggiungere altre mete artistiche.
                Questo è il caso del maestro Muti, che nella sua maturità arriva a produrre una sorte di grafica fatta di libere
                geometrie che armoniosamente si dispongono su fondi acrilici variegati come fossero grandi squame di fantasiosi
                pesci o rettili, lembi di pelle al microscopio.
                Muti giunge a questa espressione passando attraverso esperienze recenti sulle geometrie policrome di linee usate
                come pentagrammi con su “scritte” note fatte di segni elementari e cerchi colorati.
                È passato attraverso la pittura figurativa con la quale sembra avere studiato i modi di comporre le forme tipiche
                delle architetture.
                A mano a mano si distacca da queste forme assimilabili alla realtà per approdare ad un astrattismo monocromo,
                ordinato e ritmato.
                La raggiunta padronanza di questa espressione lo porta alla ripetizione delle ritmature rinchiudendole in una forma
                precisa e squadrata.
                Una sorta di cornice di finestra decorata è appunto l’ultima opera della mostra che si presenta investita da una
                luce che produce tenui ombre.
                La finestra si affaccia su un cielo sereno, infinito, pervaso d’aria e di luce: immagine metafisica emblematica di
                una ricerca prima informale ma infine mirata ad una realtà appartenente al mondo esterno, eterno ma comunque pervaso
                di ottimismo.
                <br>
                <b>Giorgio Pulselli (Il Messaggero) 2003</b>
            </p>
        
            <p>
                Evandro Muti espone alla Galleria Valorart in via del Ginnasio fino al 13 novembre.
                E’ un giovane artista autodidatta viterbese che nella vita fa l’impiegato.
                In realtà, per vivere veramente e con passione, dipinge e lo fa in maniera coinvolgente e diretta,raffinata e
                meticolosamente reale.
                Domina musicalmente il colore e la luce e dal suo modo di comporre rigide geometrie e masse di colore traspare
                l’antico amore per l’architettura che ha cominciato a studiare per poi dedicarsi esclusivamente alla pittura.
                Il gusto architettonico, la capacità grafica, la padronanza del colore e il senso della luce appaiono armonicamente
                combinati in ogni suo quadro a tal punto che la semplice raffigurazione di una presa TV avvince quanto un portale o
                uno scorcio architettonico.
                La sua essenzialità minimale arriva quasi magicamente all’iper-realismo e la profondità di ogni sua immagine è
                esaltata dalla luce e dall’aria che attraversa le ombre.
                La sua espressione grafica e cromatica potrà senz’altro portarlo a livelli sempre più elevati anche perché alla sua
                abilità fa riscontro l’immediatezza di un linguaggio semplice.
                <br>
                <b>Giorgio Pulselli (Il Messaggero) 2003</b>
            </p>
            
            <p>
                Dal 26 aprile al 4 maggio 2013 le opere di Evandro Muti saranno presenti al Centro d’Arte Vanio di Via Ostilia 43 in
                Roma, presso la Galleria Vista che ha accolto ben volentieri l’iniziativa. .
                La mostra, a cura di Paolo Berti, presenta il percorso di un artista che fa dell’immagine un feticcio attualissimo.
                Particolari sempre sotto gli occhi di tutti sono messi a fuoco ingigantiti sulle grandi tele con effetti cromatici
                così precisi da evidenziarne la tridimensionalità.
                Essi sono tratti dai marchi, loghi, strutture in gran parte sotto i nostri occhi quasi quotidianamente, in modo a
                volte sub-liminale , spesso non visti o meglio “non guardati” ma comunque componenti delle nostre giornate.
                Particolari di carrozze di treni, strutture secondarie di esse, angoli e pezzi di una macchina che del simbolo fa
                immagine ,informazione, uso mirato e teso a muovere l’economia collettiva, per Muti diventano elemento di indagine e
                assurgono al ruolo di fondamenti contemporanei da meritare la fissazione su un’opera d’arte.
                Muti, vincitore lo scorso anno della III Edizione del premio Centro per le Arti Figurative, nell’ambito
                dell’Esposizione Nazionale delle Arti Contemporanee, approda con questa Mostra a Roma, con l’intento di porre
                maggiore accento sul concetto di“arte come contemporaneità e documentazione di una civiltà”.
                Il Vernissage è previsto per le ore 18,00 del 27 aprile e la Mostra si protrarrà per tutti i giorni, con esclusione
                del lunedì, fino al 4 maggio.
                <br>
                <b>Paolo Berti 2013</b>
            </p>
            <p>
                Evandro Muti Rinserra la sua produzione grafica all'interno di una condizione ossessiva, reiterata in ripetizioni
                continuative, modulate in varianti e variabili controllate.
                Dalla serialità di matrice optical ricava il senso del modulo acquisito e impiegato come unità costruttiva, tuttavia
                attraverso l'espunzione del colore allo scopo di raggiungere esiti grafici, ora più netti, ora più rarefatti.
                Perizia e controllo formale costituiscono il raggiungimento macroscopico del tessuto del tessuto lineare costruito
                dall'artista che si pone quale interpunzione tra fenomeni percettivi, strutture visive variabili il cui rapporto
                elusivo e dialettico è derivante da un sistema, reso complesso, di strutture primarie ( cfr. in proposito i
                contributi ancora fondamentali in : C.G. Argan, E. Battisti, Nuove tecniche d'immagine, VI Biennale, San Marino
                1967; C. Barret, Op Art, London 1970).
                Prigione della forma pensiero, del pensiero interno che diventa estrinsecazione esterna in forme, in forme reiterate
                registrano la trama fitta ed esile nel contempo che occlude la traslazione fisica e impedisce la totale e libera
                manifestazione dell'io, racchiuso nel bozzolo segnico.
                Un'esile perentoria muraglia di segni, un anti hortus conclusus, una dark room a dispetto della superficie
                abacinante dei supporti, una distopica affermazione del pensiero rispetto allo spazio qualificato dall'affermazione
                antropica è il contesto nel quale opera Muti.
                <br>
                <b>Salvatore Enrico Anselmi, 2018</b>
            </p>
    </div>
</section>